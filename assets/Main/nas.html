<!DOCTYPE html>
<html>
<head>
  <title>2dontbesad</title>
  <meta name="viewport" content="width=device-width, initial-scale=1.0, maximum-scale=3.0">
  <meta http-equiv="Content-Type" content="text/html; charset=utf-8">
  <link rel="stylesheet" type="text/css" href="style.css">
  <link rel="stylesheet" type="text/css" href="bootstrap-grid.css">
	<link href="http://fonts.googleapis.com/earlyaccess/droidarabicnaskh.css" rel="stylesheet" type="text/css">
	
  <style type="text/css">
  body{
    color:#333;
    font-family: Droid Arabic Naskh;
	  float:right;
    line-height: 1.5
  }
	  p{color: rgb(255, 255, 255); direction: rtl; text-align: justify;font-family:Droid Arabic Naskh;}
</style>
</head>
<body>
  <div class="container">
    <div class="row">
      <div class="col-xs-12">
          <h1 style=" direction: rtl; text-align: center; font-family:Droid Arabic Naskh">ناس .. وناس</h1>

          <img class="responsive-img" src="royal-interior-1455805_640.jpg" alt="">

          <p>أصعب حاجة في الدنيا لما تكون محطوط بين مجموعتين !
مجموعة متمرمغة في النعيم ، ومجموعة مسحوقة تحت خط الفقر !</p><p>
انا كنت بتغدى مع صديق عزيز في مطعم في التجمع الخامس ، وقاعدين بنتكلم عن حال البلد والاقتصاد والحال الواقف ، فلقيته بيقول لي " البلد دي مليانة فلوس " !
صديقي ده مهندس ديكور شاطر أوي ، وربنا فتح عليه في وقت قصير وبقا يشتغل مع أسامي كبيرة في تشطيب الفلل والقصور بتاعتهم ! فقعد يحكيلي عن أصحاب الملايين اللي بيتعامل معاهم ، ودار بيننا الحوار التالي : <br></p><p>هو : يابني أنا لسة شغال في فيلا في زايد صاحبها مشطبها بـ150 مليون جنيه !</p><p>
أنا : نعم !! ايه التخريف ده !! مفيش الكلام ده ياعم ! <br></p><p>هو : ياعم بقلك أنا اشتغلت فيها بنفسي ، كنت واخد فيها بنود في التشطيب <br></p><p>أنا : بس بلاش تخريف ، مفيش الأرقام دي ياعم ، ده بيشتغلك ! <br></p><p>هو : يابني يشتغلني ايه ، بقلك اشتغلت فيها بنفسي ، وفيه بنود طلبتها بنفسي من ألمانيا وفرنسا ومعايا سعر المتر باليورو ، انت مجنون !</p><p>
أنا : ياعم انت شايفني حمار ، انا شطبت شقتي بنفسي وعارف كل بنود التشطيب ، مهما علي في الجودة يعني مستحيل يوصل للسعر ده !</p><p>
هو : شقتك ايه يا مجنون انت ، احنا شحاتين يبني ، والله ما انت فاهم حاجة !</p><p>
أنا : ليه الفيلا نفسها بكام بقا طالما صرف 150 مليون على التشطيب ؟</p><p>
هو : لا الفيلا بـ 7 مليون بس ! التكلفة كلها في التشطيب ، أصله جايب كل حاجة من برة ! <br></p><p>أنا : الرقم مش داخل دماغي برضه !</p><p>
هو : اففف ، بقلك ايه ، انت فاضي ؟ وراك حاجة بعد ما ناكل ؟</p><p>
أنا : ليه ؟ هتوريني الفيلا ينفسك يعني ؟</p><p>
هو : لا ياعم ، تعالى أوريك فيلا تانية انا شغال فيها هنا جمبنا في ميراج سيتي ، الراجل صارف عليها 65 مليون جنيه تشطيب !</p><p>
أنا : ودي هنخشها عادي كدة ؟</p><p>
هو : أيوة ياعم أنا شغال فيها والصنايعية بتوعي هناك دلوقتي ، أنا كنت هعدي عليهم بعد ما نخلص !</p><p>
أنا : ... طب يلة بينا ! <br></p><p>عارفين .. انا دخلت الفيلا ، أقسم بالله العظيم من كتر الصدمة ماعرفتش حتى أطلع الموبيل من جيبي وأصور !!
سيبك من إنه واخد أرض 5000 متر ، وإن الفيلا مبنية على ألف متر !
أنا أول ما دخلت لقيت درابزين السلم الداخلي اللي رابط الدور الأرضي بالدور الأول عامل زي اللي بتاع قصور ألف ليلة وليلة !
أقسم بالله مش ناقص جمبه غير الفيل ! كإنك في قصر مهراجا من بتوع الهند !
درابزين سلم مهيب وعملاق معمول من الخشب ، متكلف لوحده مليون جنيه ، وقعدوا سنة يعملوا فيه !
وبعدين عامل دفايات داخلية على شكل بيضة ذهبية زي بتاعت طائر الرخ العملاق معلقة في الهواء ولونها ذهبي !
وحاطط شجرة صغيرة في قصرية كبيرة على مدخل الباب ، عاملة زي اللي بتشوفها في أفلام هاري بوتر ، تمنها لوحدها 30 ألف جنيه !
ناهيك بقا عن كم التفاصيل الفنية في الديكورات واللوحات كإنك في متحف أو معرض فني عالمي !! <br></p><p>أنا اتقبضت كدة وقلبي وجعني من كتر الفشخرة والانفاق على الكم الهائل من التفاصيل !!
بعد ما لففني جوة لحد ما دُخت ، راح مطلعني على التراس عشان نشوف الجنينة وحمام السباحة !
حاجة لاتوصفها الألسنة من البهاء والجمال ! وفوق كدة الفيلا بتاعته على ربوة ، يعني بعد ما ينتهي بصرك من الـ5000 متر خضرة ، تلاقي ربوة والجنينة مكملة لتحت وملتحمة مع جنينة الكومباوند نفسه في منظر بديع إلى أقصى درجة ! انا كنت هناك قبل الغروب بدقائق ، منظر في منتهى الجمال والروعة !</p><p> صديقي بيقول لي " أنا أحيانا بعدي هنا على الصنايعية عشان أطلع أشوف الغروب من التراس وأروّح تاني !! بيقول أنا كتير بقول في نفسي لو كانت الجنة بالجمال ده يبقى كفاية ! <br></p><p>"
تعرفوا .. أنا كنت فاكر نفسي غني وابن ناس عشان ساكن في شقة في المعادي ! مكنتش عارف إن أنا شحّات وابن شحّاتين :)
بصراحة قلبي وجعني أوي اليوم ده ، ممكن تستغربوا من كلامي أو تقولوا انت مش بتاع دُنيا وكدة ، لكن أقسم بالله : " من سمع ليس كمن رأى " !! <br></p><p>عارفين ياخواننا ، انا قبل اليوم ده بقليل اتعرّفت على واحد اسمه محمود ، كان مريض جدا وعنده حصاوي في الكلى ومحتاج يعمل عملية ، وكان قاعد من الشغل من كتر التعب والمرض !
الراجل ده من الصعيد (مطاي - المنيا) متجوز وعنده طفلين ومراته حامل في الطفل التالت في الشهر الخامس ، ساكن في شقة خمسين متر تقريبا تبع التضامن الاجتماعي إيجارها 150 جنيه ومافيهاش مية ولا نور ! كل يوم مراته بتمشي حوالي 3 كيلو رايح جاي شايلة جردل في ايدها وجردل تاني على دماغها عشان تملاهم مية ! وكتير أوي كانت بتدوخ ويغم عليها وتقع على الأرض بسبب الاجهاد مع الحمل ! وبعد ما تفوق ترجع تملا المية من الأول بدل اللي اتدلقت منها ! وهو طبعا راقد ومش عارف يتحرك من كتر المرض ! وفوق ده كله عليهم 6 شهور ايجار متأخر ومرفوع عليهم قضية ومهددين بالسجن والطرد من الشقة (أو الجُحر) اللي هم عايشين فيه ! وطبعا الست هي اللي هاتتسجن عشان الشقة والإيصالات مكتوبين باسمها هي !!
تخيلوا ؟!</p><p>
سيبكم من محمود دلوقتي ، الحمد لله تم عمل اللازم معاه من جميع النواحي المادية والطبية وكل المشاكل دي اتحلت ، مش هي دي المشكلة ! بس تخيلوا إن أنا بشوف النماذج دي ودي بشكل شبه يومي !!
ناس فوووووق فووووق ، وناس تحت مستوى الإنسانية بمراحل !!
انا والله كنت نسيت قصة الفيلا دي ، أو حاولت انساها ، ولا حتى كنت ناوي أحكي عنها ، لكن من يومين كدة عرفت إن واحد قريبي (من بعيـد) اتجوز واحدة بنت بشوات ، وجاب أوضة النوم بـ 600 ألف جنيه !
أيوة 600 مش 60 ! لو مش مصدقني اعمل سيرش كدة على (FENDI Albione sofa) ، دي كنبة تمنها حوالي 200 ألف جنيه هتلاقيها بتتباع في (Harrods) في انجلترا ، وممكن تروح تتفرج عليها من بعيد في معرض (Image) في كورنيش المعادي ، فما بالك بأوضة النوم بقا ! على العموم أنصحك تصدقني وخلاص وبلاش توجع قلبك بمعرفة الحاجات دي ! <br></p><p>عارفين .. قبلها على طول كنت بحاول أتوسط في حل مشكلة في جوازة واقفة على 700 جنيه !! 700 جنيه تمن المطبخ ! مش تمن المتر ، تمن المطبخ كله ! الراجل بعد ما جوز بنته مقدرش يكمل المبلغ ، وبنته دخلت من غير مطبخ ، فضلت كدة شهرين لحد ما حماتها نكدت عليها فسابت بيت جوزها ورجعت بيت أبوها لحد ما يكمل الاتفاق ويجيب لها المطبخ من النجار اللي في شارع أحمد زكي بـ .. 700 جنيه !
ووالله قبلها كان فيه جوازة في الفيوم واقفة على 200 جنيه تمن الأنبوبة !!</p><p>
المشكلة مش في الغني ولا الفقير !
الغني عايش حياته ومش حاسس بحد ولا شايف الفقير ده أساسا !
والفقير برضه متعايش وشايف كل اللي حواليه فقراء ومكافحين ومعصورين وأهو راضي وبيكافح ومستني فرج الكريم !
المشكلة بقا في البني آدم اللي محشور بين دول ودول ! كإني واقف في مزنق وواحد نازل أقلام على وشي من اليمين والشمال ! دماغي بتتفرتك من كتر التفكير في الفرق الشاسع المهول بين دول ودول !
بين واحد بيدفع 5 ألاف جنيه في عشوة في مطعم في الزمالك
وواحد مسجون تلات سنين في وصل أمانة بـ 600 جنيه تمن غسالة هاف أوتوماتيك كان شاريها قسط لجواز بنته وماعرفش يسدد !
وبين واحدة داخلة تشتري نظارة شمس كارتيه بـ9000 جنيه من بركة أوبتكس فور سيزونز
وواحدة سابوها تولد على الرصيف في الشارع عشان معهاش 400 جنيه هي وأهلها يدفعوها للمستشفى !
حاجة فعلا تطير العقل ! <br></p><p>صاحب الفيلا الأولاني كان من أكبر تجار التبغ في مصر ، وبقاله خمس سنين بيشطب فيها ولسة ماسكنش فيها لحد دلوقتي ! على طول مسافر برة ، وكل ما حاجة تعجبه برة ييجي يهد القديم ويعمل الجديد !
......
والله لو كانت الدنيا دي تسوى لكان الواحد شك في عدل ربنا سبحانه وتعالى ، لكنها ما تسواش !! ما تسواش أي حاجة !! ده مش كلامي والله ، ده كلام ربنا سبحانه وتعالى !
قال رسول الله صلى الله عليه وسلم : لو كانت الدنيا تعدل عند الله جناح بعوضة ما سقى كافرا منها شربة ماء !
يعني لو كانت الدنيا دي تسوى عند ربنا جناح ناموسة ، ماكنش سقى الكافر منها بُـق مية حتى ، كان الأولى يدي النعيم فيها كله للمؤمنين ، ويِحرم منها الكفار والجاحدين ! لكن هي في الحقيقة ولا تسوى ، عشان كدة سايب اللي ينهب فيها ينهب واللي يجمع منها يجمع !! والآخرة عند ربك للمتقين !!
......
اااااخ ياقلبي .. <br></p><p>معلش .. وجعت قلوبكم أنا عارف ! لكن حبيت أفضفض شوية :(
طبعا أنا مش بقول إن الغنى حرام ولا مكروه ولا حاجة لحسن حد يفهمني غلط !
لو واحد مالتي مليونير وعايش في قصور الدنيا لكن بيأدي حق ربنا في فلوسه من غير إسراف ولا تبذير يبقى خلاص !
نِعمَ المال الصالح للعبد الصالح ، كما قال صلى الله عليه وسلم !
ومسألة الإسراف دي مسألة نسبية ! اللي جايب أوضة نوم بـ 6 الاف جنيه شايف أبو 60 ألف مسرف ، وأبو 60 شايف أبو 600 مسرف ، وهكذا !!
جميل إن يكون معاك فلوس كتير ، تعيش كويس وتساعد غيرك وتشكر وتتصدق ، أنا مش قصدي بالكلام ده حاجة غير إني أنقل بس التناقض الفظيع اللي الواحد بيشوفه أدامه وقد ايه بيأثر على عقلي وقلبي ! وإنك تشوف بعض الأراذل غرقانين في النعيم ، وبعض الأفاضل معجونين في الفقر ، لكن الدنيا طبعا مش مقياس .<br></p><p>وسبحان من قال (والله فضل بعضكم على بعض في الرزق) والحمد لله على كل حال!
........
اللهم وسع علينا أرزاقنا ، وارضنا بما رزقتنا وقسمته لنا ، وأخرج الدنيا من قلوبنا واجعلها في أيدينا ، وارزقنا حسن استثمار الدنيا لعمار الآخرة ، واجعل أموالنا حجّة لنا لا علينا يارب العالمين ، وأعنّا على ذكرك وشكرك وحسن عبادتك ، والحمد لله رب العالمين ..

</p>

      </div>
    </div>
  </div>





</body>
</html>