<!DOCTYPE html>
<html>
<head>
  <title>2dontbesad</title>
  <meta name="viewport" content="width=device-width, initial-scale=1.0, maximum-scale=3.0">
  <meta http-equiv="Content-Type" content="text/html; charset=utf-8">
  <link rel="stylesheet" type="text/css" href="style.css">
  <link rel="stylesheet" type="text/css" href="bootstrap-grid.css">
	<link href="http://fonts.googleapis.com/earlyaccess/droidarabicnaskh.css" rel="stylesheet" type="text/css">
	
  <style type="text/css">
  body{
    color:#333;
    font-family: Droid Arabic Naskh;
	  float:right;
    line-height: 1.5
  }
	  p{color: rgb(255, 255, 255); direction: rtl; text-align: justify;font-family:Droid Arabic Naskh;}
</style>
</head>
<body>
  <div class="container">
    <div class="row">
      <div class="col-xs-12">
          <h1 style=" direction: rtl; text-align: center; font-family:Droid Arabic Naskh">مين بيحبك قدهم ؟؟</h1>

          <img class="responsive-img" src="family-2006936_640.jpg" alt="">

          <p>
الشهر اللي فات ده اتعرضت لموقف هزّني جدا !
أنا كنت لسة بقول إن أجمل حاجة حصلتلي في حياتي الشهرين اللي فاتوا هي إني بدأت أستخدم أوبر !!
مش عشان انضباط ونضافة الخدمة واحترافية التعامل والكلام ده ، أبدا !
لكن عشان نماذج الناس الرائعة اللي الواحد اتعرف عليها !</p><p>
كنت باخد المشوار كل يوم من المعادي لشركة في عمارات العبور في صلاح سالم - لمدة شهر متواصل - وطول الطريق بتكلم واتعرف على الشباب والرجال اللي شغالين "سواقين" في أوبر !! اللي كان صاحب شركة دعاية وإعلان وقفلت ، واللي كان عنده محل قطع غيار كمبيوتر وخسر ، واللي شغال محامي ، والي شغال مهندس كهرباء الصبح وأوبر بعد الظهر ! وكل شباب السياحة بلا استثناء !! <br></p><p>سمعت قصص في الكفاح ودروس في السعي على الرزق الحلال في منتهى الجمال ، حاجة تحسسك بمنتهى العزة والفخر بالنماذج دي والله العظيم !
لحد ما في مرة في رمضان اللي فات ده كنت بفطر عند والدتي وطلبت أوبر وأنا مروح - مشوار صغير داخل المعادي برضه - فجاتلي عربية أوبترا جديدة راكب فيها راجل كبير في السن في منتهى الجمال والأناقة !
دخلت العربية وكنت مُحرج منه جدا ! شكله ابن ناس اوي ، ولابس لبس نضيف اوي ، وماسك التابلت في ايده كدة وحاطط السماعة في ودنه وشعره أبيض ولبسه مكوي ونضيف ! مش عارف ليه فكرني بأبويا !!</p><p> بقيت مُحرج منه جدا ! قلتله على المكان اللي انا رايحه ، وطول الطريق عمال أقوله يمين يافندم ، على طول حضرتك ! وأنا في غاية الإحراج منه ! لدرجة إني اتحرجت حتى أطلب منه يفتح التكيف عشان ما أحسسوش إنه بأمره ولا حاجة !!
بدأت بقا أتكلم معاه وأتعرف عليه في الطريق !
أنا : وحضرتك بقا بقالك قد ايه في أوبر ؟
فقال : والله لسة أول 3 أسابيع ! <br></p><p>فقلت : والله ! ماشاء الله ، ومبسوط بقا ؟ <br></p><p>فقال : ياااااه ، أحسن من الأول بكتير ، ده أنقذني من الموت اللي كنت فيه ! <br></p><p>أنا : موت !</p><p>
هو : أصل أنا لسة طالع معاش قريب ، وكنت هموت من قعدة البيت ! <br></p><p>أنا : والله ! ماشاء الله
هو : هم بس لو يفهموا في عندنا التربية والتعليم إن الواحد مننا في سن الستين بيكون في قمة عطائه وخبرته ... بس نقول ايه بقا ! <br></p><p>أنا : حضرتك كنت شغال في التربية والتعليم ؟</p><p>
هو : أنا مدير مدرسة (...) في مصر الجديدة يافندم !
أنا : فعلا !! - (مدرسة شهيرة وعريقة جدا ، واعرف ناس كتير من أصحابي كانوا فيها)! <br></p><p>هو : اه والله !</p><p>
أنا : والله يافندم ربنا يبارك في حضرتك إنك فكرت تكمل شغل بعد المعاش</p><p>
هو : لا ده انا قلبي جامد أوي ، أنا اخدت مكافئة نهاية الخدمة على مبلغ كنت محوشة ، واشتريت بيه 3 عربيات على طول ! جبت اتنين سواقين على الصني والأفيو ، ونزلت انا على الاوبترا <br></p><p>أنا : ماشاء الله ، طيب ليه ماجبتش سواق تالت كمان على الاوبترا ؟ <br></p><p>هو : لا ماهو انا ماستحملش قعدة البيت عشان تبقى عارف ! أنا لو قعدت في البيت أموت ! ... بس الولاد بقا ربنا يهديهم ! <br></p><p>أنا : مالهم الولاد ؟ <br></p><p>هو : مش عاجبهم الشغل ومعترضين وعاملينلي موال ! <br></p><p>أنا : ...</p><p>
هو : مع إن كل ده عشانهم ! شباب لسة في الجامعة ومحتاجين مصاريف ، ايه المشكلة يعني ؟ ملهاش لازمة التناكة دي ! <br></p><p>أنا : طبعا ! <br></p><p>هو : ... بعد لحظة صمت ... ومعاهم بقا الطابور الخامس <br></p><p>أنا : ؟؟
هو : الحَجَّة :) ههههههه :)
..</p><p> بس كدة ، وضحكنا شوية وخلص المشوار ونزلت .. لكن والله الموقف لسة معلم معايا لحد دلوقتي !
الغريبة إن الأب لما بيوصل لسن المعاش بيبقى كل تفكيره في أولاده ومستقبلهم ! وللأسف العيال بيبقى برضه كل تفكيرهم في نفسهم !!</p><p>
أقسم بالله أنا لو ابويا في الموقف ده لكنت حطيت جزمته على دماغي ! وكنت أرجع من الجامعة أنزل أشتغل أنا على العربية وهو يقعد مرتاح في البيت ! انا مش عارف الأجيال دي طالعة كدة ليه والله العظيم !! <br></p><p>انا في شهر ابريل اللي فات ده كنت لسة قابض مُرتبي ، لقيت إيميل جالي من مدرسة بنتي بيطالبونا بمصاريف السنة الجديدة اللي لسة ما بدأتش !! وعاملين قال خصم 2% باين ولا 5% على الدفع المُبكر !! انا قلت في بالي أنا أولى بكل مليم خصم بصراحة ! ورحت متصل بالمندوب بتاع المدرسة ، جالي على الشغل وأخد مني الظرف زي ماهو !! مرتب الشهر كله راح في أول قسط مدرسة !! وكان فيه فلوس بتاعت شغلانة تانية كدة لسة قابضها ، رحت دافع كمان مصاريف الباص عشان أخلص !! واضطريت أقضي بقيت الشهر كله بمبلغ زهيد جدا كنت محوشه من الشهر اللي فات !!</p><p>
عارفين ، رغم الزنقة دي ، كنت حريص إني ماحرمش العيال من خروجة يوم الجمعة !
وكنت بودي بنتي المراجيح وتفضل تلعب طول اليوم وتشبط في الألعاب اللي بفلوس ! والله كنت بحسبها ألف مرة قبل ما أدفع ، وبعدين أقول معلش خليها تتبسط وأقوم حاجزلها ساعة كمان في الألعاب !! <br></p><p>وبعد كل ده واحنا مروحين تقعد تعيط وتقول زعلانة منك يابابا عشان مش بتسيبني ألعب في المُرجيحة !!
يظهر إن العيال كلهم كدة ! حتى لما يكبروا !! <br></p><p>لا حول ولا قوة إلا بالله !
يااارب ارزق كل واحد بيسعى وراء الرزق الحلال الطيب يارب
</p>

      </div>
    </div>
  </div>





</body>
</html>