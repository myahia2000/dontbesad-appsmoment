<!DOCTYPE html>
<html>
<head>
  <title>2dontbesad</title>
  <meta name="viewport" content="width=device-width, initial-scale=1.0, maximum-scale=3.0">
  <meta http-equiv="Content-Type" content="text/html; charset=utf-8">
  <link rel="stylesheet" type="text/css" href="style.css">
  <link rel="stylesheet" type="text/css" href="bootstrap-grid.css">
	<link href="http://fonts.googleapis.com/earlyaccess/droidarabicnaskh.css" rel="stylesheet" type="text/css">
	
  <style type="text/css">
  body{
    color:#333;
    font-family: Droid Arabic Naskh;
	  float:right;
    line-height: 1.5
  }
	  p{color: rgb(255, 255, 255); direction: rtl; text-align: justify;font-family:Droid Arabic Naskh;}
</style>
</head>
<body>
  <div class="container">
    <div class="row">
      <div class="col-xs-12">
          <h1 style=" direction: rtl; text-align: center; font-family:Droid Arabic Naskh">مش بالورقة والقلم !!<br></h1>

          <img class="responsive-img" src="hand-1076597_640.jpg" alt="">

          <p>فيه حاجات كدة مع ربنا سبحانه وتعالى مابتتحسبش بالورقة والقلم !</p><p>
يعني مثلا تلاقي النبي صلى الله عليه وسلم بيقلك عن الصدقة : (ثلاثة أقسم عليهن : ما نقص مال عبد من صدقة ، ... ) تخيل ! رغم إن بالورقة والقلم انت لما بتتصدق فلوسك بتقل ! لكن في الحقيقة ربنا سبحانه وتعالى بيعوضك عنها تعويض مادي بالزيادة ، وتعويض معنوي بالبركة ! قال تعالى (وما أنفقتم من شيء فهو يخلفه ، وهو خير الرازقين)!
وكذلك في الحج والعمرة ، تلاقي برضه النبي صلى الله عليه وسلم بيقول : تابعوا بين الحج والعمرة فإنهما (ينفيان الفقر) والذنوب كما ينفي الكير خبث الحديد !
الحج اللي تمنه وصل لـ 40 و 50 ألف جنيه ! ده الواحد بيقعد يحوشله طول العمر عشان يطلع مرة واحدة بالعافية !! اه ، النبي صلى الله عليه وسلم اللي بيقلك إنه المتابعة بين الحج والعمرة بتنفي الفقر !! تخيل !!</p><p>
ومن أجمل الحاجات بقا اللي ربنا سبحانه وتعالى وعد فيها بالرزق هي : الزواج !
اسمع كدة لجمال كلام ربنا : وأنكحوا الأيامى منكم والصالحين من عبادكم وإمائكم ، (إن يكونوا فقراء = يغنهم الله من فضله) والله واسع عليم !
ربنا بنفسه هو اللي وعد : إن يكونوا فقراء = يغنهم (الله) من فضله !
عشان كدة كان الصحابة بيرغّبوا الشباب في الزواج من فهمهم للآية دي !
كان أبو بكر الصديق رضي الله عنه يقول : أطيعوا الله فيما أمركم به من النكاح ، ينجز لكم ما وعدكم من الغنى ! وكان ابن مسعود رضي الله عنه يقول : التمسوا الرزق في النكاح! <br></p><p>طب خد كمان الحديث الجميل ده : قال رسول الله صلى الله عليه وسلم : ثلاثة (حق) على الله تعالى عونهم : المجاهد في سبيل الله ، والمُكاتب الذي يريد الأداء ، والناكح الذي يريد العفاف !!
تخيل !! انت عارف يعني ايه كلمة (حق على الله عونهم) !!
انت متخيل إن ربنا اللي أخد العهد على نفسه بإنه يعينك لو انت نويت تعف نفسك وتتجوز!!</p><p>
أقسم بالله خلال العشر سنين اللي فاتت أنا شفت الحديث ده بيتطبق عمليا أدام عيني مع عشرات الحالات من الشباب اللي تابِعت رحلة زواجهم بنفسي من أولها لحد آخرها !!
خليني أديكم 3 أمثلة بس ، من أكثر الأمثلة اللي أثرت فيّ :</p><p>
<b>المثال الأول</b> : كان عندي صديق عزيز جدا اسمه رمضان ، وكان شاب على قد حاله بيشتغل مُدخل بيانات في شركة ، وراتبه الشهري متواضع جدا ، وكان عايش في شقة صغيرة مع أمه وأخوه الصغير وبيصرف عليهم ، وكان وصل لـ 32 سنة ومكنش لسة اتجوز !
انا كنت اتعرفت عليه من صلاة الفجر في المسجد ، وكنت ملاحظ انه شاب صالح جدا وأخلاقه عالية ، وكنت على طول بتحايل عليه إنه يتجوز ، لكن كان دايما بيرفض ويتحجج بإن الظروف صعبة جدا ومفيش في ايده حاجة !!
المهم بعد تقريبا سنة وشوية من المحايلة والإقناع وضغوط الأهل والأحباب قرر أخيرا إنه ياخد الخطوة !
وبالفعل ناس معرفة شافوله عروسة ، وراح اتقدم لها ، والحمد لله حصل قبول بين الطرفين والموضوع بدأ يدخل في الجد !
مفيش اسبوعين تلاتة لاقيته بيقوللي إدعيلي عشان هاقعد انهرده باليل مع حمايا قعدة الاتفاق (على الماديات يعني) ! <br></p><p>عارفين .. تاني يوم رحت المسجد لصلاة الفجر ، وبعد الصلاة لقيت رمضان قاعد بعيد في الجامع وماسك المصحف وبيقرأ سورة الكهف (كان يوم جمعة) وقاعد بيدمّع ، وانا شايف دموعه من بعيد عمالة تنزل على المصحف وهو بيقرأ !!
بصراحة المنظر أثّر فيّ أوي أوي ، رحت اتكلمت معاه ، مالك يبني ؟
فقال : شكل كدة العملية مش هتمشي خالص يا عماد ! انا كنت عارف إني مش قد الموضوع ده ، مكنش المفروض أسمع كلامكم وأخد الخطوة دي ! الراجل طلباته كتير عليّ أوي ، فوق طاقة احتمالي !!
فقلتله : طيب استهدى بالله كدة وخلينا نمسكها واحدة واحدة
فقال : الراجل بيقول لازم تجيب شقة ، ماينفعش بنتي تقعد مع والدتك وأخوك ! وعاوزني أجيب العفش وأوضة النوم ، وشبكة ، وهم عليهم الأجهزة الكهربائة والجهاز!
فقلتله : طب ما ده الطبيعي يا رمضان ، هو العُرف صح كدة ، خلينا بس نظبط مع بعض كدة ونشوف هنعرف ندبر الحاجات دي ازاي ..</p><p>
عارفين ، أقسم بالله أول ما بدأنا نسعى بدأنا نشوف المعجزات !!
أولا : فيه تاجر كبير عندنا في المعادي - رجل صالح من أهل المسجد - كان متعود يأجّر مخازن عشان يحط فيها بضاعته ، قرر مرة واحدة انه يشتري حتة أرض في المعادي ويبني عليها عمارة ، يعمل البدرون بتاعها مخزن خاص بيه ، ويعمل الدور الأرضي والأول دار تحفيظ قرآن للولاد والبنات ، وبقيت الأدوار يعملها شقق للشباب بأسعار رمزية !! تخيلوا !!
عمل الشقة بـ 25 ألف جنيه فقط ، وبعد كدة تدفع ايجار بسيط لمدة كام سنة وخلاص !!
والله العظيم أنا ماكنت مصدق لما عرفت !! <br></p><p>هو صحيح العمارة في منطقة شعبية في المعادي ، بس مفيش شقة في الدنيا بـ 25 ألف جنيه !! (الكلام ده في 2008) !
والحمد لله الراجل كلّم رمضان واداله شقة في العمارة ، وبفضل الله جمعناله المبلغ بسرعة غير طبيعية !! واحد اداله قرض حسن على خمس سنين ، وواحدة ست دخلته في جمعية وقبّضته الأول ، وواحد ادالة مبلغ هدية ، وهكذا المبلغ كله بفضل الله اتجمع واستلم الشقة !!</p><p>
لكن طبعا الشقة كانت على المحارة ! بدأنا برضه في رحلة التشطيب واحدة واحدة !
بعدها بكام يوم جالي تليفون من واحد قريبي شغال في الكويت عنده شقة كاملة مشبطها من سنين وقافلها ! اتصل بي وقاللي عاوز أجدد الشقة بالكامل بقا عشان هنزل أقعد فيها !!
والله العظيم أنا شيلت من الشقة دي أبواب وأطقم حمامات وأجهزة كهربائية وحاجات جديدة لنج ، لم تستخدم إطلاقا إلا أيام معدودة !! وكإن ربنا كان شايلها لرمضان مخصوص لحد ما يتجوز !!
وهكذا بقا فضلنا نشوف العجب لحد ما ربنا كرمنا آخر كرم ورمضان اتجوز في الآخر :) <br></p><p><a href="waraka-kalam-2.html">القصة الثانية.. اضغط هنا</a><br></p>

      </div>
    </div>
  </div>






</body>
</html>