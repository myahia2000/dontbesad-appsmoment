<!DOCTYPE html>
<html>
<head>
  <title>2dontbesad</title>
  <meta name="viewport" content="width=device-width, initial-scale=1.0, maximum-scale=3.0">
  <meta http-equiv="Content-Type" content="text/html; charset=utf-8">
  <link rel="stylesheet" type="text/css" href="style.css">
  <link rel="stylesheet" type="text/css" href="bootstrap-grid.css">
	<link href="http://fonts.googleapis.com/earlyaccess/droidarabicnaskh.css" rel="stylesheet" type="text/css">
	
  <style type="text/css">
  body{
    color:#333;
    font-family: Droid Arabic Naskh;
	  float:right;
    line-height: 1.5
  }
</style>
</head>
<body>
  <div class="container">
    <div class="row">
      <div class="col-xs-12">
          <h1 style=" direction: rtl; text-align: center; font-family:Droid Arabic Naskh">رسائل ربانية (٢)<br></h1>

          <img class="responsive-img" src="gleise-1555348_640.jpg" alt="">

          <p style="color: rgb(255, 255, 255); direction: rtl; text-align: justify;font-family:Droid Arabic Naskh">كنت قاعد في المسجد سنة (2006) لما اتصل بي صديق عزيز يوصيني على شاب اسمه (طارق) لسة داخل المسجد جديد وعاوز يقرأ ويسأل ويتعلم ويواظب على الصلاة ويكوّن صحبة صالحة !
فقلتله ابعتهولي على طول واحنا نعمل معاه الواجب :) فقال لي : بس اتوصى بيه ، وبالراحة عليه خالص عشان ده كان خريج مدارس الليسيه الفرنسية وكان عايش في أوروبا من صغره وبتاع ! فخليك معاه حنين وخده واحدة واحدة كدة !
المهم اخد رقم تليفوني وجالي ، لقيت شاب وسيم لابش شورت وتي شيرت بتاعت الكورة ، وشعره كبير أوي كدة ومنكوش ، ووشه أحمر من أثر الساحل الشمالي :) اتعرفت عليه واتصاحبنا واتكلمنا كتير أوي ، وبقيت أقابله في المسجد وآخده معايا في أي دروس أو أعمال خيرية باستمرار !
بعدها بكام يوم قال لي إنه عاوز يبدأ يحفظ قرآن ، فقلتله أنا مشغول دلوقتي عشان في الجيش ، خليني أخدك لأخ فاضل في مسجد جمبنا ، هو شاب صاحبنا أكبر مننا بكام سنة ، وهايعلمك واحدة واحدة ويصبر عليك إن شاء الله ..</p><p style="color: rgb(255, 255, 255); direction: rtl; text-align: justify;font-family:Droid Arabic Naskh"> رحنا قابلنا الأخ واتعرفوا على بعض وقعدنا نهزر شوية ، فالأخ بيقول لطارق : أهم حاجة ها تلتزم في المواعيد ولا هاتغلبني معاك ؟ فطارق حب يبين إنه متدين برضه ومسيطر فقال : لاااا ، ده أنا طارق ، وما أدراك (وما) الطارق :D يقصد الآية (وما أدراك ما الطارق) :D
المهم .. مرت الأيام ، وانشغلت أنا في الجيش ، وبعد الجيش انشغلت في الشغل والحياة ، وهو كمان انشغل بالدراسة والتخرج والشغل ، لكن كنت على اتصال بيه من بعيد لبعيد كدة كل فترة !
مرت كام سنة ، وكنت داخل بالصدفة أصلي العشاء في أحد المساجد الهادئة في المعادي ، فلقيت مجموعة من الشباب أعرفهم عاملين احتفال صغير كدة وجايبين أكل وحاجة ساقعة ، فدعوني للمشاركة في الاحتفال ! سألت عن سبب الاحتفال قالولي ده حفل ختم القرآن لمجموعة جديدة من الشباب واخدين إيجازة من الشيخ سامي! (الشيخ سامي أحد أشهر محفظي القرآن في المعادي ، هو تلميذ الشيخ عرفان الحمولي رحمه الله ، ولا يُعطي الإجازة – بالسند العالي - إلا بعد عناء وامتحانات نظرية وشفوية شديدة)!
ثم إذا بي أجد الأخ طارق بين الشباب الخاتم للقرآن ، الحاصلين على أعلى الإجازات !! بصراحة اتصعقت ! طارق ! بسم الله ماشاء الله !</p><p style="color: rgb(255, 255, 255); direction: rtl; text-align: justify;font-family:Droid Arabic Naskh"> والله لسة صورته بالشورت والشعر الكبير أدام عيني ! سبحان الله العظيم ، تذكرت وقتها قول رسول الله صلى الله عليه وسلم : (صَدَق الله ، فصَدَقَهُ الله) ! في الوقت القصير ده ختم القرآن وحصل على أعلى الإجازات بعد ما كان مابيعرفش يقول كلمتين عربي على بعض !! في الوقت اللي أنا كنت سابقه بسنين ، ومازلت لحد دلوقتي كل ما احفظ جزء أنسى التاني !
عرفت قد ايه قيمة الصدق في النية ! وتذكرت قول السلف : ليست العبرة بمن سبق ، ولكن العبرة بمن صدق !
فعلا ، كما قال الله تعالى : وإنه لكتاب عزيز !!
ومن عزة القرآن أنه لا يُعطيك بَعضه إلا إذا أعطيته كُـلك !! طول ما انت مش مهتم بيه هايطير من قلبك لإنك ما تستحقش تحتفظ بيه في قلبك ، وعلى قد اهتمامك بيه هاتنهل من خيراته وبركاته وأنواره !!</p><p style="color: rgb(255, 255, 255); direction: rtl; text-align: justify;font-family:Droid Arabic Naskh">
دلوقتي بقيت لو رحت أي مكان وجاء موعد صلاة وكان طارق موجود بقدِمه هو للإمامة ، وصورته بالشورت والشعر المنكوش ما بتفارقش خيالي ! بقدمه للإمامة وأنا بذكر في نفسي قول رسول الله صلى الله عليه وسلم " إن الله يرفع بهذا الكتاب أقواما ويضع به آخرين "
وصدق القائل : ليست العبرة بمن "سبق" ، ولكن العبرة بمن "صدق" !
اللهم ارزقنا صدق النية يارب، ونعوذ بك يارب أن نكون لكتابك من الهاجرين :(
اللهم نوّر قلوبنا بالقرآن ، واجعله ربيع قلوبنا ، ونور صدورنا ، وذهاب همومنا
اللهم ذكرنا منه ما نسينا ، وعلمنا منه ما جهلنا ، ولاتحرمنا من أنواره وبركاته أبدا ياكريم :(

</p><br></div></div></div>





</body>
</html>