<!DOCTYPE html>
<html>
<head>
  <title>2dontbesad</title>
  <meta name="viewport" content="width=device-width, initial-scale=1.0, maximum-scale=3.0">
  <meta http-equiv="Content-Type" content="text/html; charset=utf-8">
  <link rel="stylesheet" type="text/css" href="style.css">
  <link rel="stylesheet" type="text/css" href="bootstrap-grid.css">
	<link href="http://fonts.googleapis.com/earlyaccess/droidarabicnaskh.css" rel="stylesheet" type="text/css">
	
  <style type="text/css">
  body{
    color:#333;
    font-family: Droid Arabic Naskh;
	  float:right;
    line-height: 1.5
  }
	  p{color: rgb(255, 255, 255); direction: rtl; text-align: justify;font-family:Droid Arabic Naskh"}
</style>
</head>
<body>
<div class="container">
	<div class="row">
		<div class="col-xs-12">
			<h1 style=" direction: rtl; text-align: center; font-family:Droid Arabic Naskh">طالع عمرة -٢<br></h1>

			<img class="responsive-img" src="3omra3.jpg" alt="">

			<p>رجعت البيت ببص في الموبيل لقيت تاريخ اليوم (4 مارس 2010) !! التاريخ اللي كان المفروض أطلع فيه العمرة ، لكن أنا اللي رفضت وقلت أكيد هكون اشتغلت ساعتها !!
وأديني في الآخر لا حصّلت الشغل ولا العمرة !!
حسيت باحتقار فظيع لنفسي !! بقا هي دي العهود والوعود اللي قطعتها على نفسي ساعة الابتلاء ؟!!
افتكرت قول الله تعالى : (ومنهم من عاهد الله لئن آتانا من فضله لنصّدقن ولنكونن من الصالحين ، فلما آتاهم من فضله بخلوا به وتولوا وهم مُعرضون ، فأعقبهم نفاقا في قلوبهم إلى يوم يلقونه بما أخلفوا الله ما وعدوه وبما كانوا يكذبون) !!!
وقوله تعالى : (وإذا مَسّكم الضُر في البحر ضَلّ من تدعون إلا إياه ، فلما نجّاكم إلى البر أعرضتم ، وكان الإنسان كفورا) !
حسيت بنفاق فظيع !!</p><p> طلّعت نمرة ياسر واتصلت بيه ، قلتله عاوز أطلع أقرب رحلة عمرة ! فقال لي : لأ ، على أول إبريل إن شاء الله !!
قلتله : لسة شهر كمان !! فقال : مانا قلتلك من الأول ، كان زمانك هناك دلوقتي !
فقلتله : خلاص احجز !! فقال : طب والشغل ؟ فقلت : يولع ! احجزلي دلوقتي في أول رحلة في إبريل ! فقال لي طيب هحجزلك على يوم 1 ابريل بس الحق ابعتلي الورق والفلوس عشان أنجزك !!
قضيت الليلة دي بستغفر وبعتذر لربنا على تقصيري :( فضلت أقول أنا آسف يارب ، أنا غلطان .. انا والله ماستاهلش ، بس انت الكريم :( يارب سامحني مكنش قصدي أأجلك أو أخليك آخر أولوياتي ، بس انت عارف ضعفي :( وفضلت أكرر قول سيدنا موسى عليه السلام " وعَجلتُ إليك ربي لترضى :( <br></p><p>عارفين يا اخواننا ، الكلام ده كان يوم الخميس 4 مارس .. يوم الحد 7 مارس جالي شغلانتين !! ويوم التلات 9 مارس جالي شغلانة تالتة !!
والله العظيم ما كنت مصدق نفسي !! بقالي شهر ونص بتسوّل الشغل من كل حتة ! وأول ما تُبت وفقت لنفسي ورجعت لوعيي - يجيلي 3 شغلانات ! وأفاضل بينهم كمان !! منهم شغلانة في (ZAD Group) مع د.عمرو الفص :) Amr Elfass
طبعا ، هو الرزق بإيد مين :) !!
رحت التلات انترفيوهات على مدار الأسبوع ، وكنت في كل مقابلة بشترط وبقول " أنا طالع عمرة يوم 1 ابريل وراجع يوم 10 ابريل" ممكن أشتغل قبل اليوم ده أو بعده :) ! <br></p><p>وبفضل الله سبحانه وتعالى استخرت واخترت الشغلانة الأنسب والأقرب لمجالي ساعتها مع البرنس الكبير Mohamed Maamoon، واشترطت عليهم موضوع العُمرة ده ! وبالفعل بدأت معاهم شغل من يوم 20 مارس 2010 - بحيث أبدأ 10 أيام بدري تعوّض الـ10 أيام بتوع العمرة في إبريل - وتمت بفضل الله تعالى الشغل والعمرة ، وخطبت بعدها بـ3 شهور كمان بفضل وكرم الله تعالى وحده :)
بس كدة :) <br></p><p>الدرس المستفاد من القصة : إياك تحط ربنا في آخر أولوياتك ، وافتكر إن "كل" حاجة في حياتك في ايده وبأمره !!
كان من دعاء الحبيب صلى الله عليه وسلم : لبيك وسعديك ، والخير كله في يديك ، والشرّ ليس إليك ، أنا بك وإليك ، تباركت وتعاليت ، أستغفرك وأتوب إليك.
اللهم اجعل رضاك أحب إلينا من الدنيا ومافيها ، واصرف عنا كل شيء يصرفنا عنك يارب العالمين :( .. امين</p>

		</div>
	</div>
</div>






</body>
</html>