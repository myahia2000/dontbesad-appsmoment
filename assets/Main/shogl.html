<!DOCTYPE html>
<html>
<head>
  <title>2dontbesad</title>
  <meta name="viewport" content="width=device-width, initial-scale=1.0, maximum-scale=3.0">
  <meta http-equiv="Content-Type" content="text/html; charset=utf-8">
  <link rel="stylesheet" type="text/css" href="style.css">
  <link rel="stylesheet" type="text/css" href="bootstrap-grid.css">
	<link href="http://fonts.googleapis.com/earlyaccess/droidarabicnaskh.css" rel="stylesheet" type="text/css">
	
  <style type="text/css">
  body{
    color:#333;
    font-family: Droid Arabic Naskh;
	  float:right;
    line-height: 1.5
  }
	  p{color: rgb(255, 255, 255); direction: rtl; text-align: justify;font-family:Droid Arabic Naskh;}
</style>
</head>
<body>
  <div class="container">
    <div class="row">
      <div class="col-xs-12">
          <h1 style=" direction: rtl; text-align: center; font-family:Droid Arabic Naskh">عايز تلاقى شغل ؟؟<br></h1>

          <img class="responsive-img" src="bokeh-1507875_640.jpg" alt="">

          <p>وأخيرا بقا ، القصة دي حصلتلي أنا شخصيا لما جيت أتجوز :) <br></p><p>انا كنت شغال في شركة سنة 2010 لما كتبت كتابي ، وبعدين لما حصلت الثورة سنة 2011 شركات كتيرة جدا اتأثرت بالموضوع وبدأت تعيد حساباتها في الاستمرار !! من ضمنها الشركة اللي انا كنت شغال فيها دي ! المهم طبعا فرحي اتأجل من شهر يناير 2011 لحد يوم 22 ابريل 2011 ، وبعون الله الشركة بتاعتي قررت تقفل يوم 21 ابريل 2011 !! قبل فرحي بيوم :) احنا طبعا كموظفين في الشركة عرفنا ان الشركة قررت تقفل قبلها بشهر تقريبا ! بس بعد ما كنت حددت معاد الفرح خلاص !

بصراحة اتهزيت جامد !! رغم إني اقنعت مليون واحد يتجوز قبل كدة ، وحافظ كل الكلام الحلو بتاع الرزق والزواج وبتاع ، لكن لما بتتحط في التجربة بنفسك الوضع بيختلف تماما !! ساعتها قلت لمراتي الخبر ، ومابقيناش عارفين نقول لأهلها ولا لأ ، ولا نأجل الفرح ولا لأ !!الحمد لله استفيت شيخي الحبيب وقال لي مش لازم تقول لحد ، دي مراتك خلاص ، وان شاء الله ربنا هايرزقك (يقينا) بعد الزواج !!</p><p>

بالفعل اتفقنا ما نقلش لحد ونتوكل على الله ، وإن شاء الله ربنا (أكيد) هايرزقنا !! المهم الحمد لله الفرح تم على خير وسافرنا اسطنبول كام يوم كدة نتفسح ، وانا طبعا عمال أصرف من مدخراتي !! واحنا هناك ، اتعرضنا لكم كبير من الفتن للأسف ، طبعا اللي راح تركيا عارف ، كإنك في أوروبا !! عري ومسخرة وحاجة توجع القلب ، فاتكلمت مع مراتي وقلتلها انا مش مرتاح للوضع ده ، وماكنتش ابدا متخيل انه كدة !! واتفقنا اننا لما نرجع مصر نطلع عمرة عشان نكفر بيها عن الرحلة دي ، وعشان ما نبقاش بدأنا حياتنا بمعصية ! المهم لما رجعنا ، قلنا بقا أما نشوف باقي معانا كام عشان العمرة ! قلبت الدنيا وطلعت من تحت البلاطة ومن جيوب البنطلونات وكسرت الحصالات ، وفي الاخر ملقتش معايا غير 5000 جنيه تقريبا وشوية فكة !! ونفس الحكاية مراتي قلبت الدنيا ما لقتش غير شوية فلوس كانت محوشاها ، على فلوس كانت اديتهالها جدتها ، طلعوا كلهم على بعض برضه تقريبا 5000 جنيه !! <br></p><p>
اتصلت بصديقي الي شغال في شركة سياحة ، قلتله عاوز اطلع عمرة فردين انا ومراتي ، تتكلف كام ؟ فقال تتكلف الفرد 5000 جنيه اوضة مزدوجة فندق 4 نجوم :) فقلت لمراتي : هااا ، الحمد لله معانا اللي يطلعنا ، تطلعي ؟ فقالت : مش هايتبقى معانا ولا مليم ؟ قلتلها : هااااا ، نطلع ؟؟ فقالت : نطلع ! محدش كان يعرف ساعتها إني سيبت الشغل غير أنا ومرتي وأمي ! يومها أمي اتصلت بي وقالتي يا متهور يا مجنون فيه حد يصرف كل فلوسه كدة وهو مش بيشتغل ! فقلتلها : بصي يا أمي ، أنا هروح أجيب الشغل من هناك وأرجع :) طبعا أنا كان قصدي يعني إني هروح أدعي ربنا كتير أوي هناك بالرزق والشغل وإن شاء الله هايستجيب !

المهم من تقدير الله إن أنا بحب أروح المدينة الأول كام يوم وبعدين أطلع على مكة ! عشان مش بحب أطلع الطيارة وأنا لابس الاحرام ، بهدلة كدة ، بحب أروح المدينة الأول وأظبط قلبي وايمانياتي وبعدين اطلع على مكة وانا مستعد للعمرة ! لكن المرادي - بدون تركيز مني – الراجل سأني احجزلك مكة ولا المدينة الأول ، فقلت : مكة !! بعدها بكام يوم فُـقت ، اتصلت بيه فقال لي حجزت خلاص !! اتضايقت في الأول ، لكن مكنتش أعرف إن ربنا له تدبير تاني !!</p><p>

أول مفاجأة حصلتلي إني قابلت أبويا في مكة بالصدفة !! أبويا عايش في الكويت ، والناس هناك بتطلع عمرة يومين صد رد وترجع !! تخيلوا !! الحاجة التانية بقا ، رحت الحرم أول يوم وعملت العمرة وقعدت أدعي ربنا جامد أوي أوي أوي ، على قد ما كان يقيني في الرزق كبير جدا ، لكن كان قلبي مضطرب برضه وخايف جدا من الظروف ، خصوصا بعد الثورة على طول كانت الدنيا خربانة !! انا بحب الشحتفة والمسكنة أوي في الدعاء !! قعدت أدعي وأتمسكن على ربنا وأقول : يارب ، انت قلت وقولك الحق ، ان حقا عليك إعانة المتزوج ! واديك شايف يارب الثورة وظروف البلد ، لكن انت الرزاق الكريم ! وبعدين بقا بدأت أتطلب وأتشرّط !! قلت : يارب ، انا عاوز أشتغل في شركة في المجال بتاعي (الميديا) ، وتكون شركة كلها شباب مش ناس عواجيز ودماغهم مقفلة ، وتكون قريبة من البيت ، ويكون كلها ناس متدينين ومافيهاش مخالفات شرعية ، وعاوز اشتغل براتب كذا في الشهر !! بس ، ومر أول يوم ، وتاني يوم بقا رحت أصلي الظهر في الحرم ، فقلت أطلع الدور التاني فوق في التكييف عشان الحر ، وصليت الظهر ، وبعد الصلاة نمت كدة وفردت ظهري ، ونعست شوية ورحت في النوم !</p><p> شوية كدة صحيت وقمت ، فلقيت شاب قاعد بعيد بيبص عليّ !

اقوم أقرأ في المصحف شوية وأبص ، ألاقيه بيبص عليّ ! شوية كدة قلت أما أقوم أتوضى ، قمت لقيته جاي ورايا جري وقال لي : انت من المعادي مش كدة ؟ فقلتله : اه وقفنا شوية نتكلم مع بعض .. كلمه من هنا على كلمة هنا ، لحد ما قال لي : وانت بقا بتشتغل ايه ؟ فقلتله : والله انا شغال في الميديا في الكرتون ، بعمل فيديوهات تعليمية و دعائية وكدة لقيت عينيه برّقت جامد كدة وحواجبه اتقلبت !! وراح مطلع موبيله وقاللي : ايديني رقم موبيلك في مصر بسرعة !! انت عارف إن أنا بقالي سنة بحالها بدور على واحد بيعمل الشغل بتاعك ده !! أنا شريك في شركة عاملها أنا واتنين زمايلي ، شغالة في التدريب والتعليم وكدة ، وكنا لسة بنتكلم إننا محتاجين حد يعمل لنا فريق ميديا في الشركة !! طبعا أنا في الأول مكنتش مصدق ! أخد رقم تليفوني ، وقال لي كلمني يوم ماترجع مصر عشان تيجي تشتغل على طول !! وبفضل الله رجعت من العمرة اشتغلت تاني يوم :) في شركة كلها شباب ، وشغالة في المجال بتاعي ، وكلها متدينين الحمد لله !! <br></p><p>قلت أما استنى وأشوف هايقوللي الراتب كام عشان أعرف اذا كانت الدعوة اتحققت كلها ولا لأ ، لقيته عرض عليّ نفس المرتب اللي طلبته من ربنا بالظبط !! الحاجة الوحيدة اللي فلتت من الدعوة إن الشركة كانت بعيدة جدا عن البيت :D :D :D والحمد لله رب العالمين :) ايه رأيكم بقا في القصص الجامدة دي ؟</p><p>

دي مش كرامات والله ! ده وعد ربنا يا اخواننا !! اوعة تطلع من القصة دي وتقول دي ناس محظوظة ولا مبروكة !! ده وعد ربنا اللي وعد بيه كل واحد يسعى للزواج واعفاف نفسه والله العظيم !! أعيد عليك الحديث تاني ولا فهمته ياعم انت ؟ ثلاثة حق على (الله) عونهم ... حق على مين ؟؟ على (الله) !! منهم : الناكح الذي يريد العفاف !! النصيحة اللي بنصح بيها كل شاب عمّال يأجّل وخايف ياخد الخطوة دي : النبي صلى الله عليه وسلم قال : يا معشر الشباب من استطاع منكم الباءة فليتزوج! والباءة دي يعني الاستطاعة المادية والبدنية والنفسية ، والعلماء اتفقوا انها المقدرة على مؤنة الزواج ، يعني القدرة إنك تفتح بيت !</p><p>

عشان كدة بقول : لو انت الحمد لله بتشتغل ، والراتب بتاعك كويس ويفتح بيت (بالمعقول من غير اسراف) ، وعندك مقدمات تبدأ بيها (محوش مبلغ معقول ممكن يكون بداية تنفع تجيب بيه شبكة أو تدفع بيه مهر) يبقى توكل على الله وابدأ اسعى جديا في الزواج !! وممكن تتجوز عادي في إيجار جديد ، مش لازم يكون عندك شقة تمليك ، الحمد لله شباب كتير جدا بيتجوزوا في ايجار عادي دلوقتي ، وإن شاء الله عبال ما تلاقي العروسة وتخطب وتقترب من موعد الزواج هيكون ربنا رزقك من حيث لا تحتسب وكمّلت بقيت مصاريف الزواج كلها ، وبمجرد ما تتجوز بقا هاتتفتح عليك حنفية زرق من السماء والله العظيم !! البوست طوّل أوي وانا تعبت من الكلام ، انت يا جدع ياللي بقالك 10 سنين بتحوش وبتقول لازم أكوّن نفسي !! انت كدة هتكوّم نفسك مش هتكوّن نفسك !! قوم يلة توكل على الله وشفلك عروسة تتجوزها وادعيلي :)</p><p>

________ ملحوظة : أنا مجبتش سيرة أولياء الأمور خالص ولا قلتلهم ساعدوا الشباب ، وإذا جائكم من ترضون دينه فزوجوه والكلام ده ، لإني عارف إن مفيش فايدة !! الدور والباقي عليك انت تدور كويس على عروسة يكون أهلها متساهلين ويرضوا يقفوا جمبك وما يتقلوش عليك لحد ما تقوم على رجلك !! وربنا يجعل كلامنا خفيف عليهم يارب :)

اللهم زوج شباب وبنات المسلمين ، وامطر علينا من رحماتك وبركاتك وسعة رزقك يا واسع يا كريم
</p>

      </div>
    </div>
  </div>





</body>
</html>